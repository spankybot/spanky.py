Vin sărbătorile şi primul lucru pe care îl văd cred că e un stomac foarte mare, pe care îl supraîncarcă... Asta nu înseamnă să nu faci sărbătoare! Asta nu înseamnă să nu pui ceva pe masă! Dar faptul că ne lăsăm contaminaţi de o societate a lăcomiei nu este bine. Sigur, se poate spune că viaţa este oricum scurtă. că este aşa cum este... Sigur că şi sărbătoarea este bine vămuită în credinţa noastră: nu stă nimeni într-o permanentă asceză, cât şi sărbătoarea. Important e: pe ce pui dumneata accentul? Pe lângă sărbătoare, mai există şi chestiunea aceasta a reculegerii. De ce să fim într-un jogging alimentar de dimineaţa până seara? De unde fuga asta, atletismul ăsta consumerist? Piere Bourdieu vorbeşte despre omul modern, caracterizat de: "fast foods, fast thinkers, fast lovers". Viteza noastră, a celor din Răsărit, este cu totul diferită. Ne facem timp de Dumnezeu, ori îl alungăm din timpul nostru?
Ce au oare anumite amintiri în ele că nu pot fi uitate? Pesemne că sunt nişte bucăţi de suflet ce te-nsoţesc mereu!
Ce rău îmi făcuse mie pasărea aceea, ca s-o ucid? Nu-mi reproşa nimic. Atârna în mâinile mele mici ca şi cum îmi dădea un sărut de adio. Am îngropat-o încet. Apoi bătrânul din mine a desenat pe moviliţă o cruce. O lacrimă a căzut în mijlocul ei. Murea specia din mine şi se năştea omul. De atunci, sufletului meu îi este hărăzit să cânte şi să zboare, dar să şi fie lovit de moarte. De atunci îmi îngrop veşnic sufletul ucis. Dar ce ciudat, de data aceasta, cu fiecare înmormântare devin mai tânăr. Da, pasărea mea de vis m-a iertat. Prin moartea ei nevinovată a ucis vânătorul din mine.
Prin suferinţă asumată jertfelnic şi prin rugăciune cu lacrimi, omul frumos românesc a transformat temniţele în mânăstiri.
Cultura nu mântuie. Cel mult, amână. Specia nu are prieten, ci concurent! Iar specia culturală, oricât de rafinată ar fi, n-are nimic de a face cu spiritul creştin.
Simplitatea este un privilegiu.
Ştiţi cum se zice: distanţa, pentru dragoste, este ca vântul pentru foc. Dacă dragostea e mare, o înteţeşte. Dacă nu, o stinge.
Cât de stupidă e ordinea făcută de om şi cât de frumoasă este viaţa făcută de Dumnezeu!
Omul frumos tinde spre desăvârşire. Dacă nu poate vorbi împotriva urâtului, tace, dar în tăcerea lui e un refuz hristic a tot ceea ce înseamnă urât.
Ei m-au întrebat care sunt treptele succesului, iar eu le-am răspuns că nu treptele succesului sunt importante, ci treptele împlinirii sufleteşti. Succesul fără scrupule este machiavelic. Împlinirea ta sufletească contează.
Omul frumos din România este acela care, cu discreţie, respinge toate încercările de schilodire a sufletului care vin asupra neamului nostru.
În numele democraţiei artistice, deci în numele unei ilegitimităţi, prostul gust şi-a câştigat dreptul la exprimare.
Antrenamentul de uitare la care este supus poporul român, astăzi, face ca gândirea şi inima să se rotească pe loc şi, din această rotire în gol, paradoxal, o dată cu trecutul, dispare şi viitorul. El, omul de azi, pedalează zadarnic într-un prezent continuu. A locui cu fiinţa doar într-o dimensiune a timpului, şi aceea distorsionată, înseamnă moartea lentă, dar sigură, a identităţii.
Demnitatea creştină nu este a chipului omului în om, ci este demnitatea chipului lui Dumnezeu în om.
Aşa a fost la noi transfigurat urâtul. Am înfrumuseţat ceea ce nu se poate înfrumuseţa: hidosul.
Pe omul frumos îl găsim de pază la ordinea morală creştină.
La român, Moartea nu este de capul ei, trebuie să respecte regula jocului. Ea nu este un duşman al vieţii, ci, paradoxal, un partener al ei. Nu este dimensiunea cea mai mare, ci stă la coadă după Necaz şi datorii. Mormântul nu este loc de blestemat, ci de iubit.
Dacă priveşti România prin ochii lui Sancho Panza, un ţăran plin de vitalitate, cu simţul realităţii, vezi un ghetou neocomunist, fără perspectivă politică, fără viitor, trăind o confuzie şi o improvizaţie totală. Un destin aproape tragic. Dacă priveşti prin ochii lui Don Quijote, vezi o ţară cu o taină imensă, capabilă să dăruiască şi celorlalţi. Depinde prin ce ochi o priveşti. El s-a îndrăgostit de Dulcineea nu din văzute, ci din auzite. Eu, la fel, m-am îndrăgostit de România, nu din văzute, pentru că îţi vine să te sinucizi dacă ieşi acum pe stradă, ci din ce-am citit şi din ce mi-au povestit alţii despre ea.
Numai oamenii fără Dumnezeu se simt singuri.
Nu avem voie să fim spectatori la ce ni se întâmplă.
Tancurile sovietice ne-au ocupat ţara, comunismul a vrut să ne invadeze şi să ne mutileze sufletele.
Un creştin nu face paradă, nu este un propagandist, ci mărturiseşte.
Omul frumos în ziua de azi e cel ce urcă invers pe scară, înfruntând nu numai turma care coboară, dar şi insultele ei!
Fiindcă răul nu mai e opus binelui, ci a devenit o alternativă a binelui.
Pe mine mă interesează sufletul, nu imaginea mea.
Nu poţi purta prietenie, dacă nu-ţi porţi prietenie.
Hristos a înfrumuseţat suferinţa, pe care a făcut-o corabie către Dumnezeu.
România de azi este copacul uscat, care şi-a pierdut frunzele. Aceste frunze, în căderea lor la pământ, au şoptit în taină sau au strigat, neauzite, sensul vieţii, al morţii şi al suferinţei la care au fost supuse
Libertatea absolută ţi-o dă Bunul Dumnezeu.
Se obişnuieşte să se vorbească despre "delirul dragostei", acel "ceva" ce te orbeşte şi te face să nu mai vezi realitatea. Dar nimeni nu vorbeşte despre delirul mediocrităţii, acea "beţie a lucrurilor meschine" (mărunte), care-şi cer dreptul la suveranitatea fiinţei tale, doar prin covârşitoarea lor majoritate, sabotând în permanenţă visul de a fi om, şi a cărui urmare este urâţenia continuă a vieţii. Frumosul rănit de sabia realului îşi lasă sângele ca jertfă (asupra acestuia), dar, ce ciudat, numai aşa, rănit, frumosul înfrumuseţează!
De ce a scris Gheorghe Brătianu că poporul român e un miracol? De ce nu a spus că e un gunoi, cum fac cei de acum, care l-au decapitat şi pe Eminescu? Scormonesc vulgaritatea în operele lui ca să-l desacralizeze, să-l biologizeze pe scriitorul despre care Cioran spunea că şi Buddha ar fi gelos pe biografia lui.
În puşcăriile comuniste a murit poporul lui Eminescu.
Intelectualii din România sunt oamenii cărţilor, nu sunt oamenii duhului.
Cineva m-a întrebat: "Dănuţ, tu ce vrei să faci în viaţă?". Eu am răspuns: "Vreau să ajung pe bancnote, ca să fiţi plătiţi în purici, iar parlamentarii în ploşniţe".
Am mai spus şi repet: un om care are părinţi numai în buletin, pe C. N. P., e un om terminat.
Omul frumos este cel care va zâmbi natural şi nu crispat, ca acum, care va vorbi limba curată românească şi nu cea murdărită de mitocani şi ţoape.
Intimitatea mea este sfântă. Nu vedeţi că este o modă să-ţi exhibi intimităţile? Iar dacă nu le exhibi, te vânează paparazzi! Asta este o infecţie venită din Occident. Nu e a noastră. Creştinul are intimitatea lucrului.
Dacă te grăbeşti, nu poţi să iubeşti niciodată. Un om care are griji, care este alienat, un om care este speriat, înfricoşat, nu se poate îndrăgosti.
Într-o piaţă, într-o marchetizare a sufletului, sufletul însuşi devine o marfă cu diferite valori, cu branduri. Ticăloşia este un fel de a te descurca în viaţă, este un grad de inteligenţă.
Umorul nostru este de cea mai bună calitate. El are o substanţă creştină, în sensul că nu răneşte. Nu este cinic, nu are nicio legătură cu băşcălia, care este copilul ateismului. Când faci băşcălie, râzi de tot: de valori, de mamă, de Eminescu, de Dumnezeu. În România, totul se "băşcălizează", totul se minimalizează, totul se încolonează. Umorul îţi arată încă o realitate paralelă, ca în fizica cuantică... Cred că el are o rădăcină dacică, acel râs în faţa morţii, pe care nu l-am întâlnit la alte popoare.
Lipsa de răgaz istoric îşi spune cuvântul. Oboseala de a fi român a devenit indiferenţă, pentru ca, apoi, să o trăim astăzi difuz, ca pe o ruşine.
În România trebuie refăcut fondul sufletesc. Trebuie să ne refacem, să punem în funcţiune datele noastre româneşti.
O bucată banală de săpun ieftin devine frumoasă, pentru că un deţinut de la Piteşti şi-a scris viaţa pe ea, cu unghia.
În esenţă, România este frumoasă, dar chipul îi este acoperit de murdărie.
Nu m-am smintit într-atât încât să mă cred VIP.
Darwin l-a smuls pe om din braţele lui Dumnezeu şi l-a pus în braţele maimuţei.
Niciodată ca acum omul n-a fost mai despărţit de sine.
Trebuie să facem foarte bine diferenţa dintre libertate şi libertinaj. Libertatea este faţă în faţă cu Dumnezeu. Libertatea este responsabilitate, nu poţi vorbi orice şi oricând. În schimb, libertinajul nu are Dumnezeu. Seara, când vă uitaţi la televizor, acolo veţi întâlni libertinaj.
Voi, femeile din România, sunteţi responsabile să îi învăţaţi pe bărbaţi să aibă curajul să se reîndrăgostească.
Un popor care nu are poveste este un popor mort.
O femeie scurtcircuitează logica masculină. Ea creează evenimente care înfrumuseţează viaţa.
Priviţi-mă ca pe o troiţă rămasă singură în Bărăgan. Va veni cineva să se închine. Nu e vorba aici de optimism, care nu e o categorie creştină, ci de nădejde.
Omul liber nu funcţionează pe instincte.
Nu ştiu de ce, dar despre mamă n-am amintiri, ci fericiri.
Una este robul social, sluga, şi una este să fii robul lui Dumnezeu. Acesta trăieşte libertatea absolută fără să aibă frică de moarte.
Apoi, crescând mai mare, le-am dat lor, celor ce mă priveau de după gard, sufletul meu. Iar ei îl dădeau de-a dura prin colbul vieţii şi mi-l înapoiau strivit, lovit şi fără de viaţă. Trist, îmi luăm propriul suflet în braţe şi-l mângâiam. Apoi, când se refăcea, mă părăsea zâmbind şi se arunca naiv în braţele pofticioase ale celor din jur. Şi din nou, zdrobit de valurile vesele dar necunoscute ale vieţii, se-ntindea obosit la picioarele mele, spunându-mi că este pentru ultima oară. De atunci îmi îngrop şi dezgrop propriul zbor sufletesc ca pe un blestem.
Munca ţine pământul să nu cadă.
Războiul civilizaţiilor... dacă e civilizaţie, de ce dă cu barosul?
Omul frumos nu mai este la modă. La modă este omul util, la modă este omul eficient.
Dacă stai în genunchi în faţa lui Dumnezeu, poţi să te ridici în picioare în faţa lumii şi să o înfrunţi.
Eminescu a început prin a fi sufleurul Teatrului Naţional şi a terminat prin a fi sufleurul conştiinţei naţionale.
Omul frumos nu este vizibil, el nu are imagine, el ţâşneşte, în aparenţă, într-un gest mic, iar gestul ăla, pentru tine, este izbăvitor şi-ţi persistă în suflet toată viaţa, ca o icoană.
Am intrat într-o zi într-o biserică. Era o biserică micuţă, improvizată, pentru că se lucra la biserica mare. Eram cu soţia şi, din cauza mirosului abundent de lumânări, tămâie, soţia a leşinat. M-am speriat, am luat-o în braţe şi-am ieşit cu ea afară, pe iarbă. Nu ştiam cum să o trezesc, mă speriasem, era, poate, o cădere de calciu, ştiu eu ce. S-a trezit şi mi-a spus: dă-mi ceva să mănânc. Unde să fug eu duminica, când totul era închis? Am intrat în biserică, era în timpul Liturghiei, şi, în biserică, am găsit pâinile cu lumânări, dar şi-un pluton de babe care le păzea, şi am rugat din suflet să-mi dea şi mie o bucăţică de pâine, că cineva se simte rău.
Am zis că românca este ca Biserica Ortodoxă, nu se duce spre tine, ci te duci tu spre ea. Nu vedeţi ce succes au româncele în general?
Vei învăţa să conduci când vei şti să te fereşti de proşti, nu când vei şti legea!
Conştiinţa martirică este profund salvatoare. Ne salvează de la înecul istoric. Ea este un paradox izbăvitor ce anulează în chip firesc instinctul de conservare atunci când este vorba de apărarea chipului lui Dumnezeu. Iese astfel în mod nebănuit din lanţul cauzal al naturii, aducându-ne o natură superioară. Contrazice flagrant raţiunea omenească, ascultând de o altă raţiune, de cea a lui Dumnezeu.
Dacă ai doar cord, capeţi privirea porcului care nu crede că există Crăciun.
Cea mai frumoasă formă de a asculta un om este să taci.
Democraţia nu trebuie să fie revanşa mitocăniei.
Libertatea pleacă din iubire.
Sufletul românesc e un fluid care ne uneşte.
Moş Crăciun nu dă daruri ticăloşilor!
Ni s-a setat în creier să ne fie ruşine de condiţia de a fi români.
Comunismul a distrus libertatea, dar nici viitorul nu asigură progresul libertăţii. Jocul libertăţii individuale este un haos. Libertatea unui popor trebuie respectată.
Poporul român îşi duce crucea singur. El are sensul în suferinţă.
Femeile sunt expresia fizică a fizicii cuantice, a unei alte realităţi. O informaţie, o realitate aberantă este distrusă în cămin datorită unei femei care poate să îţi fie soţie, poate să îţi fie prietenă, poate să îţi fie mamă, sau poate să îţi fie bunică.
Sufletul ţăranului român e pământul.


Dan Puric: Noi suntem în întuneric, asta este clar – e un act de luciditate să constatăm asta;
şi luciditatea, vorba lui René Char: „luciditatea este rana cea mai aproape de soare”; dar dacă am
trăi numai din luciditate, n-am fi creştini. Noi nădăjduim. „Nădăjduiţi” spune Sfântul Apostol
Pavel: „Dar ce nădejde este aceea care se vede? ”. Şi tocmai acum, când este deşert, este pustie, tocmai
acum este vreme de nevoinţă. Nu întâmplător Sfinţii Părinţi spuneau cu admiraţie că cei care se
vor naşte în veacul din urmă se vor sfinţi. Dacă ne dimensionăm la realitatea socială, ea este
mizerabilă. România este, a rămas şi va fi, pentru multă vreme, un ghetou neocomunist.
Problema se pune în termenii creştini ai nădejdii. Nădejdea nu înseamnă speranţă. Speranţa
aparţine optimistului, iar optimistul e un pesimist prost informat. Creştinul nu are optimisme şi
nici nu deznădăjduieşte.
Îmi aduc aminte într-o noapte de Paşti, când Dumnezeu vorbea în mine fără ca eu să ştiu,
eu fiind trist şi decepţionat, Biserica era înconjurată de foarte mulţi aşa-zişi credincioşi, era o
lume pestriţă. Pe lângă oamenii în vârstă, pe lângă oamenii adevăraţi, era şi garnitura asta de mici
bestiole postrevoluţionare, cu jeep-uri cocoţate pe sus, cu muzica dată la maxim, cu mobilele
deschise, care aşteptau să ia lumină ca de la IDEB. Ei veneau la Biserică ca să aibă de ce să se
chifteluiască acasă. Paştele, în concepţia asta, se putea numi „marea crăpelniţă”.
Eram şi mai dezamăgit văzând spectacolul acesta lumesc, dantesc aproape, îngrozitor,
până când, din biserică, a ieşit încet un părinte foarte în vârstă, care a spus abia şoptit, către
mulţimea aceea: „Se dă lumină!”. Şi nu ştiu cum, fără nici un fel de amplificare prin microfon sau
prin vreo boxă, mulţimea aia – sutele alea de inşi, dacă nu chiar o mie de inşi – a tăcut. După
care preotul acesta foarte în vârstă – semăna mai mult cu o frescă, ce se deplasase de pe perete
printre noi – m-a trezit creştineşte, prin următoarea expresie; a spus brusc: „Nădejdea creştină
alungă până şi tristeţea morţii”. Şi din clipa aceea m-am trezit.
Am aflat apoi că el făcuse vreo treizeci de ani de puşcărie; şi am zis: dacă un om ca acesta,
după treizeci de ani de puşcărie, înconjurat de o haită pestriţă (în care era tot cocktailul
neocomunist, de oameni credincioşi, care mai rămăseseră, de turişti ortodocşi, de haimanale,
care mai veniseră pe acolo în virtutea unui loc de întâlnire) nu s-a clintit o secundă, ar trebui să-mi
fie ruşine de decepţia mea. Din clipa aceea, eu nu mai am clătinări. Neamul acesta, în fondul lui
creştin, înseamnă că a rămas de o tărie extraordinară.
Sigur, este multă mizerabilitate; dar să nu se confunde mizeria cu sărăcia. Dostoievski
făcea astfel diferenţa între mizerie şi sărăcie: „Omul sărac poate să fie nobil, poate să fie curat. Omul
mizer este terminat interior”. În România, sărăcia a devenit, în mare parte, mizerabilitatea omului.
Vedeţi ce vers sublim la Eminescu: „Eu îmi apar sărăcia şi nevoile, şi neamul”. Nu a zis: eu îmi apăr
bogăţia, confortul, oportunismul şi partidul. Sărăcia face parte din cartea de identitate a acestui
neam, care arată o nobleţe, o asceză, o măsură extraordinară şi o apropiere faţă de Dumnezeu. A
spus „nevoile”, nu a spus confortul. Omul, românul creştin, ştie că nevoia este puntea lui de
legătură cu Dumnezeu. Cum zicea Paisie Aghioritul: „Suferinţele omului sunt ferestre către Dumnezeu”.
Nevoia, din punct de vedere creştin – transfigurată – este o punte către Dumnezeu. Altfel, grijile
citadine pot să te termine, dacă ele nu au această transfigurare creştină. Vin atât de multe griji,
încât tu dispari. Şi cetăţeanul are griji. Or, nevoile creştinului sunt transfigurate, sunt punţi către
Dumnezeu...
Şi „neamul”, a mai zis Eminescu. Nu a zis că-şi apără partidul sau o anumită clasă, a zis
„neamul”; nici măcar statul – care este un construct istoric. Neamul este dat de Dumnezeu.
Acest buletin de identitate este fundamental. Tot aşa a spus Mircea cel Bătrân în faţa sultanului,
în faţa primejdiei – ăştia suntem noi: sărăcia, nevoile şi neamul. În ele stă actul, nu de rezistenţă,
ci de dăinuire. Şi atunci, dacă ne racordăm la lucrurile astea – la sărăcie, la nevoi şi la neam, nu
mai deznădăjduim. Important este să vedem aceste două planuri de realităţi. Sigur că trăim nişte
momente îngrozitoare, dar nu le trăim numai noi, românii, le trăieşte o umanitate. Se pare că
istoria accelerează şi intrăm cât se poate de repede în aceeaşi supă.
Ceea ce mi se pare important, când vorbim despre Înviere (pentru că lumea de azi trăieşte
într-un mod turistic şi de spectator Învierea Mântuitorului; căci, ştiţi, şi filosofii au deosebit
între: a exista pentru a avea şi a exista pentru a fi. Şi evident că majoritatea filosofilor a spus: nu
trebuie să exişti pentru a avea, trebuie să exişti pentru a fi), important, aşadar, este să nu exişti
nici pentru una, nici pentru alta: trebuie să exişti pentru a învia. Poporul român trebuie să învieze!
El este într-o stare de mumificare completă, după ce a trăit pe post de viaţă o abstracţiune
de 45 de ani, numită comunism, şi una de 18 ani, numită neocomunism; deci dintr-o
abstracţiune trece în altă abstracţiune, care se numeşte Comunitatea Europeană. Între două
abstracţiuni, între două concepte de viaţă, el nu-şi trăieşte viaţa. Creştinul, dacă aţi observat, o ia
în răspăr cu istoria, o ia în răspăr cu lucrul lumii. El se ţine de lucrarea lui Dumnezeu. În
contextul acesta, trebuie să înviezi tu.
Gândiţi-vă că cel mai mare păcat pe care-l face România acum, această populaţie
bezmetică (nu vorbesc de neamul românesc; sunt două lucruri total diferite: neamul românesc
este retras în enclave, după părerea mea – în zone. Sunt câţiva oameni, loturi de oameni, care
păstrează în ei reflexele nepervertite; restul este o populaţie zăpăcită; vorba Părintelui Iustin: „Îi
vezi cât de mulţi sunt. Se duc la biserică. Ei, când îi chemi să aleagă între dracul şi Dumnezeu, se duc toţi la
dracul” – deci nu numărul lor mare ne dă credinţa), păcatul infernal pe care-l face populaţia, deci,
este că nu-şi dă seama că această pătimire de 55 de ani plus 17 ani de haimanalâc şi criminalitate
politică a fost un dar de la Dumnezeu. Teroarea istoriei se poate transfigura în dar de la
Dumnezeu. Şi acum, ei omoară Hristosul din ei. Noi, românii, omorâm cel mai mare dar pe care
ni l-a dat bunul Dumnezeu. Hristos a pătimit tot: a fost umilit public, a fost biciuit, a fost ucis, a
fost maltratat, a fost trădat – a cunoscut toate aspectele înjosirii fiinţei umane. Asumându-şi
public lucrurile astea, a avut puterea îndumnezeită, dată de natura lui, să coboare în iad.
Am avut şi noi o pătimire hristică: puşcăriile noastre au fost pline de martiri – avem atât
de mulţi sfinţi, încât putem da la împrumut. Putem creştina o omenire, nu o Europă, cu sfinţii
care sunt încă necanonizaţi din aceste puşcării. Mii, zeci de mii de sfinţi avem. Această pătimire
este cea mai mare moştenire şi cel mai mare dar pe care ni l-a dat Dumnezeu.
Poporul român ar trebui să aibă un curaj şi o îndrăzneală de tip hristic. Să se uite la
politicieni ca la o figuraţie, a unor inşi care aleargă după constructe europene, globalizante; ei
totuşi trebuie priviţi ca nişte infirmi. El îşi uită memoria (nu vorbesc aici că securitatea taie
memoria; taie orice întoarcere, orice recunoaştere de legătură, de puncte cu trecutul). Noi,
creştinii, numim lucrul acesta: dezicere de Hristos. Tu prin ce trăieşti? Te duci la biserică, aprinzi
lumânarea, zici „Hristos a înviat!” şi te duci mai departe, decedat, în lumea ta. Care este
dimensiunea hristică, Hristosul din tine? Eu nu zic Imitatio Christi (cum zice Kempis), zic
Hristosul din tine. Noi nu avem nevoie de model hristic în sensul exterior, ci de Hristosul din noi.
El ne-a dăruit lucrul acesta. Dacă am avut această pătimire – pe această pătimire este forţa care
rupe moartea – nu mai ai de ce să te temi. În sensul acesta, sensul existenţei este a fi pentru a
învia.
Poţi să fii? Ce poţi să fii? Poţi să fii ce vrei – existenţialist, să-ţi declini existenţa în a fi sau a
nu fi (ca Hamlet, primul existenţialist avant la lettre). Nu, nu este asta soluţia: să fii ca la Camus,
unde pictorul acela şi-a lăsat nevasta şi copiii, s-a dus în pod şi s-a sinucis. Şi se întreba: solidaire
où solitaire? Lipsea o literă şi nu ştia dacă este d sau t. Solidar sau solitar? Nici una din astea. Tu cu
tine eşti de neajuns, eşti cu Dumnezeu. Mi-aduc aminte de o remarcă făcută de Meister Eckhart,
acel mistic nemaipomenit al secolului al XIII-lea, pe care l-a dat Occidentul; el stătea într-o
după-amiază sub un copac şi vine un discipol: „Ce faceţi acolo, maestre, singur?”. Şi el zice: „Nu
eram singur, eram cu Dumnezeu, dar acum sunt singur”. S-ar putea ca o învecinare să te izoleze total.
Românul, în vremurile lui de restrişte îngrozitoare, nu a fost singur, a fost cu Dumnezeu.
Eu am întrebat: unde au fost drepturile omului atunci când poporul român, tot ce am avut mai
bun în acest neam, a murit, a fost schingiuit? Unde au fost drepturile omului când am stat întrun ghetou? Unde sunt drepturile omului din 1989 încoace? Când noi suntem material de
experienţă pentru nişte oameni – nu vreau să-i numesc neapărat „securişti”, că asta nu ajută la
nimic. Sunt oameni de-o infirmitate îngrozitoare, nici atei nu sunt, sunt nişte sălbăticiuni, ieşite
din laboratoarele comuniste, care nu au legătură cu neamul românesc. Ei numai vorbesc
româneşte...
Şi atunci, cum să te comporţi ca un creştin? Trebuie să te comporţi ca un creştin
identificând, recunoscând gena creştină şi recunoscând ceea ce este străin de ea. La noi, clasa
politică trebuie să se reîncreştineze; intelectualitatea asta oportunistă, de doi bani, pe care o
avem, care are dubii în loc să aibă certitudini, care are dialog cu orişicine, trebuie să se
reîncreştineze. Să nu uităm că Hristos nu a îmbrăţişat pe toată lumea. Hristos nu i-a îmbrăţişat
pe farisei. A avut o distanţă, chiar a avut o furie sfântă. Poporul român nu se poate regla decât
cu asemenea distanţe. Asta nu înseamnă intoleranţă. Îngăduinţa noastră creştină a fost atât de
mare, încât era să dispărem din istorie.
În sensul acesta, Învierea hristică este asumată. În vreme de creştinii de azi lasă şi Învierea,
şi crucificarea, în seama lui Iisus Hristos. Este un act de mare laşitate. Este o dezicere cumplită, care
aparţine vremii. Perversă, foarte parşivă. Eu mă duc, îmi fac ritualul la biserică, dar a doua zi, la
serviciu, sunt acelaşi mameluc, aceeaşi mortăciune, ca şi până acum. Nu intru în viaţa asta ca un
creştin responsabil: să spun că ţara nu are legi, să spun că ţara e condusă de oameni cu
infirmitate sufletească. A dispărut grija de celălalt. Priviţi în jur: nişte oameni care au căsăpit ţara, au
distrus clasa medie, au făcut tineretul să fugă în străinătate, pensionarii şi oamenii care mor, un
adevărat genocid asupra lor! Şi toate acestea, cu oameni din interior! Ce atitudine creştină ai
dumneata? Zice creştinul: să nu judeci, căci vei fi judecat cu aceeaşi măsură. Inima te poate durea.
Dar poţi să mustri. Dacă nu mărturiseşti lucrurile astea, este mare păcat. De judecat îi va judeca
Dumnezeu, dar eu trebuie să le arăt şi să le spun: nu este bine ceea ce faceţi. Eu nu pot să zic:
trebuie făcut ceva cu forţa, trebuie făcute baricade. Dacă oamenii ăştia au făcut Canalul Dunăre
– Marea Neagră, înseamnă că, dacă ai fi la mentalul lor, cu crimele pe care le-au făcut în
România de 17 ani, ar trebui să faci şi tu cu ei canalul Dunăre – Marea Caspică. Eu, Dan Puric,
nu pot să fac aşa ceva. Eu consider că orice om este copilul lui Dumnezeu. Dar, că chipul lui
Dumnezeu este mutilat şi este sluţit, asta pot să o remarc. Eu nu sunt un om perfect, am grijă de
păcatele mele.
Dar, în acelaşi timp, nici nu sunt o legumă, ca să spun: toate astea sunt perfecte şi sunt în
grija lui Dumnezeu. Fiindcă Dumnezeu mi-a dat şi această grijă: ca în numele Lui să spun
anumite lucruri; să nu permit ca în Biserică să se întâmple orice. În numele drepturilor omului?
În numele democraţiei? Nu! E un lucru sfânt. Nu permit, în România, să se întâmple orice. Nu
permit, în familia mea, să se întâmple orice. Astea sunt lucruri date o dată pentru totdeauna.
În sensul acesta văd eu Învierea! Nu văd, asemenea filosofilor, prin a avea sau a fi. Eu văd
prin a învia! Şi când poporul acesta va învia, va ajuta să învieze şi alte mortăciuni pe post de
popoare. Iată ce carnagiu trăim, ce războaie, ce mentalitate sinistră şi ce se pregăteşte. Ne-a
mântuit cu ceva civilizaţia? Ne-a mântuit cu ceva cultura? Ne-a mântuit vreo ideologie? Ne-a
mântuit statul totalitar, indiferent dacă el a fost comunist sau de tip capitalist? Această
prejudecată că statul poate să ia puterea a creat cetăţeanul. Şi cetăţeanul a devenit, prin revoluţia
franceză, criminal. Prin revoluţia bolşevică, criminal. În România a venit criminalul odios. Cea
mai mare crimă din istoria umanităţii se numeşte comunism. Nu se face nici un proces asupra
comunismului, din contră, se caută să se zică că noi l-am interpretat greşit. Nu, lucrurile astea
trebuie făcute de către noi. Şi atunci, omul învie – când va avea această conştiinţă.
După ce omul a cunoscut statutul de cetăţean şi a văzut că este un fiasco total, statul s-a
deplasat, pe post de arbitru, şi dezvoltă o societate civilă, la fel de aberantă. Un fel de cancer
metastazic, în care el, statul, este pe post de arbitru. Arbitru între cine? Între indivizi. Şi
individul, cine este individul? Vorba lui Joseph de Maistre, care a răspuns, apropo de Declaraţia
Drepturilor Omului: „Cine e omul? Eu nu am văzut în viaţa mea om. Eu am văzut francezi, italieni şi, de la
Montesquieu, am aflat că poate să fie şi persan. Dar eu omul nu l-am întâlnit niciodată”. Şi, parafrazându-l,
la fel a răspuns şi Petre Ţuţea, când a venit o jurnalistă să-l întrebe cum stă cu drepturile omului:
cucoană, eu nu sunt om. Eu sunt Petrică al Vioricăi, din Feteşti sau de unde era el, Dumnezeu
să-l odihnească. Ce minte extraordinară! Prin urmare: creştinul este persoana. Noi nu facem
arbitraj între indivizi, între clone, între interese particulare. Lumea creştină are un alt demers.
Sigur că şi statul, în lumea occidentală, a ieşit la atac, datorită greşelilor pe care le-a făcut biserica
occidentală în abuzul ei politic. Şi atunci, oamenii s-au rupt de biserică.
Dar, dacă eşti bolnav, ce cauţi dumneata, cu boala ta, la mine, în România? Vorba lui Soljeniţîn: nu
te pot face bine cu sănătatea mea. Mai vrei să-mi dai şi boala ta. Tu vrei doctrina socială a
Bisericii Ortodoxe. Biserica creştin Ortodoxă din România nu are doctrină: mama, când alăptează
copilul, nu are doctrină, are dragoste. Biserica românească are dragoste: aşa cum a fost – umilită,
terminată, tocată – ea are dragoste. Nici nu trebuie acuzată. Au început cretinii ăştia cu dosarele
la securitate; dacă a făcut unele compromisuri Biserica română, le-a făcut ca să reziste. Iar dacă
este cineva să o judece, nu e societatea civilă, alcătuită din neica nimeni, să o facă, ci Dumnezeu,
direct. Am mai zis şi cu altă ocazie: Biserica are metabolismul ei, ea se autoreglează. Este singurul lucru
care a mai rămas. Şi atunci trebuie să învăţăm să ne păzim teritoriul cu demnitate, şi să-i trezim şi
pe ceilalţi. Să spunem: „Hristos a înviat!”, „Adevărat a înviat!”; dar voi când înviaţi, măi?
– Spuneaţi undeva că v-aţi netezit singur drumul către biserică, că l-aţi măturat – mi-a plăcut foarte
mult ideea asta. Sunteţi socotit un artist creştin. Şi tot lângă numele dumneavoastră se pune de multe ori un
epitet care mă îngrozeşte, despre care cred că este adevărat, dar cred că e îngrozitor de greu pentru
dumneavoastră: geniu.
Dan Puric: Nu, uitaţi-l. Pentru că termenul s-a democratizat. Toate VIP-rile au denumirea
asta. Cuvântul în sine este demonetizat şi, tocmai pentru faptul că sunt creştin, nu mă încântă
lucrurile astea, pentru că acolo se vorbeşte despre – hai să nu folosim cuvântul „smerenie”, căci
şi acesta este atât de folosit, ci o dreaptă măsură în faţa lui Dumnezeu. Pesemne că ceva-ceva am
făcut, dar n-am făcut eu. Am făcut numai cu ajutorul lui Dumnezeu. Şi atunci, dacă am făcut cu
ajutorul lui Dumnezeu, de când până când ierarhiile şi denumirile astea? Nu denumirile sunt
importante, importantă este lucrarea. Ştiţi cum e? Peste sute de ani sau peste mii de ani, nu se va
mai şti absolut nimic din ceea ce ai făcut. Dar se va şti altceva: dacă ai fost sau nu creştin. Şi
atunci, important este nu să te recunoască lumea, ci să te recunoască Dumnezeu.
În faţa Europei, ne-om lăuda noi cu nişte oameni, dar sunt total diferiţi oamenii cu care ne
prezentăm în faţa lui Dumnezeu. Una este imaginea României în lume, şi alta este icoana
neîntinată a neamului. Imaginea României este un lucru artificial, făcut de nişte politicieni. E un
act schizofrenic, ca în reclamele alea: LM, Kent, şi dedesubt scrie: „tutunul dăunează grav
sănătăţii”. Icoana neamului este un lucru care nu se construieşte, este un lucru care se ţine prin
rugă, prin muncă şi printr-o atitudine creştină. Asta este tot. Aşa că noi îi lăsăm pe alţii să fie
genii..., eu sunt un Puric.
– Se spune că doar în pomul cu roade se aruncă cu pietre. Vă rănesc pietrele acestea?
Dan Puric: Da, dar ţi le asumi, că fac parte din ecuaţie. În clipa în care ai pornit la drum,
deranjezi. Deranjezi somnolenţa asta îngrozitoare în care vor ei să stăm. Dacă aţi observat,
mediocritatea are o fiziologie a solidarităţii uriaşă. Este genetică. Ei întotdeauna sunt în grup. În vreme
ce persoana e cu faţa către Dumnezeu. Hristos nu a fost într-o tabără de Hristoşi. Hristos a fost
singur. Până şi apostolii l-au părăsit. I-a reîntors Duhul Sfânt.
Personalitatea, în general, este singură. Cu atât mai mult personalitatea creştină! Din
punctul ăsta de vedere, lucrurile par contradictorii. Pentru că moştenirea pe care ne-a lăsat-o
Hristos nu ne-a lăsat-o în izolare, ne-a lăsat Biserica. Biserica înseamnă comuniune; comuniunea
înseamnă să fii dimpreună, nu în sindicat. Nu să te întovărăşeşti, ci să fii dimpreună creştineşte.
Cum spunea Părintele Stăniloae, dând satul românesc ca model: o comuniune de oameni liberi. Ce
expresie paradoxală! Toţi erau liberi, dar când ardea casa la Gheorghe, fugeau toţi şi o stingeau,
când era nuntă la Vasile, se duceau acolo, când era mort în partea cealaltă, se duceau. Exista
această coagulare extraordinară. Noi zicem acum că suntem o societate creştină; şi vedem cum
Doctorul Pavel Chirilă, un mare creştin prin mentalitate şi prin lucrare, este lăsat izolat de către
creştini; la fel, a fost Asociaţia Christiana, unul dintre cele mai frumoase lucruri creştine; a fost
terminată. Terminată în văzul aşa-zişilor creştini, care aprind lumânări la biserică. Nu a luat unul atitudine.
Doctorul a făcut un spital creştin, pentru boli terminale, de o frumuseţe, din toate punctele de
vedere, extraordinară (aşa cum, la creştin, totul trebuie să fie frumos), în care medicul are o altă
atitudine faţă de omul care trebuie să părăsească această viaţă: este asistat de duhovnic, este
asistat de călugăr: este cu totul şi cu totul altceva. Omul nu mai este un obiect, este un suflet;
altfel, el e marginalizat, supravieţuieşte. Dar atitudinea acesta, la noi, este excepţia, nu este regula.
Regula este industria cealaltă, cu norme ale Comunităţii Europene, în care omul devine
instrument. Nu am nimic împotrivă – pot să fie norme de igienă extraordinare, dar de ce nu este
regulă atitudinea cealaltă? Uitaţi o mentalitate creştină, de oameni morţi care înviază, pesemne,
numai la ei în apartament. De ce nu au această atitudine de igienă creştină? Orice creştin poate fi
sacrificat, crucificat, în România, fără nici un fel de problemă, ca într-un spectacol. Asta înseamnă
moarte. Şi aici nu trebuie acuzată Biserica. Biserica face eforturile cele mai mari. Aici trebuie
văzut omul, şi nu trebuie văzut diavolul.
Mi-a zis Părintele Atanasie, de la Petru Vodă, un lucru excepţional: „Uite, domnule, ăştia au
făcut potecă aici, numai când a murit Părintele Calciu, că până atunci n-au vrut”. Şi a zis o doamnă, din
asta mai îmbrobodită: „Ei, ştiţi că diavolul...”. Şi i-a răspuns Părintele: „Cucoană, nu-l mai încărca pe
diavol cu rele, că-l nedreptăţiţi”. Îl mai lăsăm în pace. De tine depinde. Nesimţirea ta depinde de
diavol? Să-l lăsăm puţin, îi dăm un concediu de odihnă. Prea îl încărcăm cu lucruri de genul
acesta. Mâine, orice profund creştin poate fi crucificat în văzul unor asemenea creştini. În clipa
în care aceşti oameni vor lua atitudine creştină, atunci vom fi vii, vom fi înviaţi. Biserica îşi
revine după o traumă şi trebuie înţeleasă, trebuie ajutată; şi toţi slujim în Biserică, nu numai
preoţii. Sfântul Apostol Pavel spunea că şi noi slujim – prin botez; preoţii, prin har, şi noi, prin
botez. Noi suntem mădulare ale Bisericii – este o expresie extraordinară! Ce faci? Îi laşi singuri? Îi
bagi în faţă numai pe cei de la Teologie? Biserica trebuie să stea neclintită! Tu, în calitate de
creştin, trebuie să o aperi! Nu-i scoţi pe stradă cu icoanele, nu faci baricade cu Iisus Hristos, că
atunci ajungi în sminteli; aşa cum au venit flăcăii ăştia, după 90-91, în plin misionarism, cu
următorul afiş: „Iisus Hristos vindecă la Polivalentă între 5 şi 7”. Dacă veneam la şapte jumătate,
rămâneam tot cu probleme...
– Poate mergeaţi la următorul spectacol, de la 8 la 10...
Dan Puric: Da, nu ştiu dacă mai aveau... Acolo a fost o chestie extraordinară, cu un flăcău
din ăsta care venise să ne încreştineze, zicând: „This is a Bible!”. Şi un pui de ţigan, din primul
rând, l-a întrebat: „Da, da’ tu cine eşti, bă?”.
Vedem aici este nu numai nădejdea, ci şi o sămânţă extraordinară, în neamul ăsta. Unde ai
venit? Ai venit târziu, ai întârziat 2000 de ani, ia-o înapoi! Fă şi tu o recapitulare puţin... A ţâşnit
din ţigănuş o chestie extraordinară. L-a trimis pe misionar acasă. Deci, se poate. Dar, când la
nivel de neam vom reacţiona ca puştanul ăsta, este perfect. Atunci vom avea demnitate în faţa lui
Dumnezeu. Atunci vom avea Hristosul din noi – care trăieşte, repet! – nu un model hristic. Eu nu
merg pe conceptul de imitare, ci pe cel de trăire. Hristos l-a lăsat în tine, ţi-a dat puterea, ţi-a dat
cheia, ţi-a dat nădejdea. Ce facem, ne apucăm să deznădăjduim, că nişte amărâţi îşi dau cu
stângul în dreptul de 18 ani, pe neamul acesta? Nu! Le arătăm ceea ce fac, îi responsabilizăm din
punct de vedere creştinesc şi zicem: România întreagă trebuie să devină o Biserică Vie!
– Spuneaţi puţin mai devreme – culpabilizăm Biserica pentru ceea ce s-a întâmplat înainte de ’89, că
s-au dărâmat nişte biserici, că s-au translat nişte biserici, în condiţiile în care foarte puţini intelectuali au luat
poziţie atunci. Ce ne facem acum, când ni se distruge istoria la propriu, într-o libertate deplină, într-o indiferenţă
deplină? Citeam, sau am văzut la televizor, că au fost distruse nişte vestigii antice în zona Deltei de către nişte
proprietari francezi, care se aflau la a doua tentativă. Şi nimeni nu spune nimic. Sarmisegetuza se distruge, se
iau pietre în continuare şi se construiesc case din ele. Şi nimeni nu spune nimic...
Dan Puric: Pe vremea lui Ceauşescu era un paradox (nu cred că el dărâma bisericile, ci
Securitatea, care îl împingea de la spate şi care ne conduce în continuare. Mare atenţie:
Ceauşescu mai avea în el nişte urme naţionaliste. Nu cred că era el atât de pornit împotriva
Bisericii, ci intermediarii. Pentru că, dacă n-ar fi fost oamenii ăştia, după ’89 România o ducea
bine. Deci, cei ascunşi, care distrug acum ţara – ăştia sunt criminalii. Ceauşescu a fost unealta –
pesemne că îi şopteau la ureche, pe ateismul sau pe confuziile lui, Dumnezeu să-l odihnească
acolo unde este... Nu câinele care muşcă băţul, ci stăpânul băţului e vinovat): dărâmate fiind
bisericile, se întărea credinţa. Acum nu se mai dărâmă bisericile, chiar se construiesc. Chiar se
dau bani mulţi pentru construcţia bisericilor, pentru că vor să transforme creştinul în masă
electorală. Şi, ce ciudat! – dar, de fapt, nu-i ciudat, pentru că marii profeţi au spus, şi cei de la
1800 şi ceva, sfinţi, au mărturisit că va veni vremea aceasta: când bisericile se vor înmulţi, dar va
scădea credinţa. Părintele Iustin Pârvu, despre care am spus că face naveta între părinte,
duhovnic şi sfânt, a remarcat esenţa: lovitura este asupra omului lăuntric. El va fi distrus...
– Lovitură subtilă...
Dan Puric: O spune şi Ioan Teologul, iar Ioan Maximovici comentează extraordinar de
bine: înainte de înfricoşătoarea judecată, vor fi semne. Semnele sunt de tip geografic, climateric,
le vedem cu toţii. Iată, oamenii care se ocupă de mediu au ajuns, la un simpozion, la concluzia că
situaţia planetei este dezastruoasă. Le-am răspuns: Domnule, aţi fost anunţaţi demult. Din
Evanghelie aţi fost anunţaţi, dar, mă rog, nu continuăm, pentru că spuneţi că am căderi mistice. O
lăsăm aşa. Mă lăsaţi sectant pe mine… Dar au fost nişte băieţi, prin 1970, specialişti toţi, în
clubul de la Roma, care – pesemne tot rodul lui Dumnezeu – au zis: e proastă situaţia, nu mai
continuaţi. Deci, le-a trimis Dumnezeu şi specialişti. Bun, vor fi semne. Semne sunt.
Pe urmă, începe schilodirea sufletească. Ceea ce se întâmplă acum sunt semne de
schilodire.
Şi, pe urmă, este marea deghizare, în care acest duh necurat ia forme angelice, ia forme
extraordinare, se deghizează; e uman: grija faţă de om, din punct de vedere al comunismului,
este o chestie extraordinară. Ea protezează, ea dublează dragostea creştină. Diavolul (aici are
treabă, aici îl identificăm) zice: „Vă fac eu treaba asta, am eu grijă de voi”. Se coafează, se
aranjează: „Vă dau şi drepturi: drepturi cetăţeneşti, drepturi umane”. E o grijă faţă de om, apar
mentalitatea umanistă, raţiunea... Omul duhovnicesc, omul creştin, se substituie, este înlocuit de
raţiunea lumească. Este primul act de secularizare a Bisericii, de înstrăinare a omului, prin
această mare deghizare.
Şi atunci, vedem inerţia asta la noi, care se suprapune pe un primitivism ancestral, vedem o
nesimţire, care a fost foarte bine alimentată de comunism. Dar nu se datorează comunismului, ci
traumei istorice şi amestecării genelor. De aceea spunea Mihai Eminescu: „Înapoi la Muşatini!”,
adică, la neamul de voievozi. Neamul de voievozi ridică sabia şi spune, ca la Mărăşeşti: pe aici nu
se trece!
Politicienii de azi nu mai sunt voievozi, sunt nişte nenorociţi, oportunişti, cu şase sute de
ani de turci în cap, cu ciubotă rusească în cap, cu ciubota comunistă autohtonă... Cel mai mare
virus de pe faţa pământului este comunismul, pentru că e de tip cancerigen: lucrează cu celula ta
şi-ţi apare când nici nu te aştepţi. Nu dă de veste. Şi-atunci, ce constatăm acum sunt sechele,
sunt urmări. Nu trebuie numai să le observăm, dar trebuie şi să le punctăm foarte clar în viaţa
civilă. Să responsabilizăm oamenii şi să le spunem că lucrul ăsta este greşit. Aici începe lupta –
de fapt, suntem în plin război. 90% din România este terminată şi există un 10% al poporului
român care luptă cu această masă inertă. Care masă inertă e cultivată prin hipermarketizare, este
smintită prin televiziuni. E masa de manevră.
Copiii noştri sunt masa de manevră. Copiii noştri sunt pregătiţi să fie utili. Copiii noştri
sunt pregătiţi să fie cărămizi pentru zidul Babilonului, unde, când cădea un om din construcţie,
nu zicea nimeni nimic, dar când cădea o cărămidă, urlau toţi. El este un instrument. Copiii noştri
vor fi instrumentalizaţi. Ei trebuie să fie indivizi care să lucreze. Orwell a fost un copil, în această
privinţă cu 1984; nuvela lui este uşurică, el, săracul, a avut geniu cât să intuiască ce se întâmplă
după gard, dar n-a prevăzut nici pe departe perversitatea asta. Şi uitaţi cum, din comunismul ăsta
globalizant, virusul se converteşte în globalizare: dispare ideologia, şi apare economia. Nu,
ideologia n-a dispărut! Fukuyama, săracul, dacă făcea două cursuri la Academia „Ştefan
Gheorghiu”, nu spunea aberaţia aia cu „sfârşitul istoriei”. (A spus-o Hegel, în alt sens.) El a luat-o
ca şi cum istoria nu mai există. Există din plin, există o ideologie ascunsă, extraordinară, dar e
ascunsă. Oamenii mureau şi înainte de cancer, dar nu ştiau că se numeşte aşa. Vorba lui Vasile
Pârvan: „Un popor care-şi conştientizează procesul istoric prin care trece are dreptul la
civilizaţie”.
Noi trebuie să conştientizăm, trebuie să-i ajutăm pe oamenii care sunt în jurul nostru, aşa
cum putem… Şi trebuie să fim vii. Să zică: poporul român a înviat! Adevărat a înviat! Abia
atunci eu consider că suntem demni în faţa lui Dumnezeu. Să încetăm să ne mai luăm măsurători
după comunităţi europene, după societăţi globalizante. Să ne măsurăm în faţa bunului
Dumnezeu. Acolo este tot; adică schimbi poziţia, atitudinea, aşezarea ta în faţa lui Dumnezeu.
Asta este tot. De când te naşti până când mori, tu eşti responsabil în faţa lui Dumnezeu. Vorba
Sfântului Augustin: „Iubeşte şi fă ce vrei!”. Aceasta este o altă libertate: libertatea dragostei
creştine te opreşte de la libertatea individului. Individul are dreptul să se drogheze, are dreptul să
se automutileze, are dreptul să-l mutileze pe celălalt... Are tot felul de drepturi. Creştinul, prin
dragostea lui, are libertate creştină. Iar libertatea creştină este nădejdea şi viitorul acestei
umanităţi.
– Mi se pare de multe ori că lupta aceasta a dumneavoastră are ceva din lupta personajului pe care l-aţi
întruchipat în ultimul timp...
Dan Puric: Eminescu, sau care?
– Don Quijote, bineînţeles.
Dan Puric: A, Don Quijote! Are, pentru că Don Quijote este, am zis, ultimul suspin creştin
al Occidentului. Don Quijote este un personaj eminamente creştin. El, în Europa Occidentală,
în Occidentul machiavelizat (să nu uităm că operele lui Cervantes şi Machiavelli sunt în paralel,
Il Principe fusese deja publicat şi asimilat când a apărut Don Quijote). A zis bine Mircea
Vulcănescu: Occidentul a stat cu cronometrul în mână până la 1100, 1200 şi când a văzut că nu
mai vine Mântuitorul, a zis: ne automântuim şi au trecut la faptă, la resuscitarea genei lor utile şi
la resuscitarea spiritului faustic. Să înţeleg că creştinismul a fost o paranteză. Pentru noi nu este o
paranteză. Şi din paranteza asta se naşte Don Quijote, care este la fel de ridicol şi la fel de penibil
în lumea utilă a Occidentului ca Petre Ţuţea în Parlamentul României. Gândiţi-vă la un Petre Ţuţea
sau un Mircea Vulcănescu vorbindu-le parlamentărilor romani: despre neam, despre creştinism,
despre responsabilitate... Cu ce ochi şi cu ce suflet l-ar privi cârnăţarii ăştia? Gândiţi-vă la
donquijotismul lui Mircea Vulcănescu în Ultimul cuvânt în faţa unor bestiole comuniste. Nişte
monştri, nişte analfabeţi, care-l judecau pe el. Care a avut dreptate? Cine era utopic? Utopic era
Mircea Vulcănescu, care le spunea cum va fi lumea aceasta? Sau cei care credeau la nesfârşit în
comunism? El se apucă să le spună, în Ultimul cuvânt, povestea cu cei doi sfinţi – sfântul Casian şi
sfântul Nicolae – care au ieşit odată din biserică, cu odăjdiile frumoase, şi, la marginea bisericii
era un ţăran căruia i-a căzut carul în noroi. Şi sfântul Nicolae a zis: „Mă duc să-l ajut”; iar celălalt
a spus: „Nu, spiritul nu se coboară niciodată la dimensiunea sufletului”. „Eu totuşi am să mă
duc”. Şi s-a băgat sfântul, cu odăjdiile lui frumoase, în noroi până la genunchi şi l-a ajutat pe
ţăran să pună carul pe drum. Şi zice Mircea Vulcănescu: nu se ştie de ce îl iubeşte mai mult
poporul român pe sfântul acesta...
Gândiţi-vă: această poveste, spusă unor fiare, unor analfabeţi, unor cretinoizi cu patru
clase primare, care-l judecau pe Mircea Vulcănescu! E Don Quijote! El vorbea pentru
Dumnezeu, aşa cred. El vorbea pentru neamul românesc; era construit în aşa fel, încât nu avea
treabă cu maimuţele alea. Parcă eu mă racordez la maimuţele astea din jur? Eu am treabă cu
poporul român, cu publicul care vine aici, de o inteligenţă şi de o sensibilitate extraordinară. Eu
trebuie să-mi fac datoria faţă de Dumnezeu. Nu mă racordez la maimuţele astea, care apar pe
televizor, care conduc ţara, care jefuiesc ţara. Don Quijote nu face nici o concesie realităţii. Don
Quijote nu este Hamlet. Hamlet zice: a fi sau a nu fi, pe când Don Quijote spune: tu poţi să fii. Am
dat tot timpul exemplul ăsta: el intră într-un han şi-i spune hangiţei: „Frumoasa visurilor mele!”.
Şi ea râde şi zice: „Eu sunt hangiţă, eşti nebun!”. Şi, de fapt, el îi aduce aminte de darul pe care i
l-a făcut Dumnezeu. Dar ea, biata de ea, îşi trăieşte rolul social. Rolul social e mai puternic. Eu
am tot felul de directori – i-am avut şi pe la Teatrul Naţional, şi în viaţa mea – care au rămas
directori, săracii, şi care mă consideră angajat. Ei nu mă consideră un spirit creator potenţial;
sunt doar nişte administratori, nişte arendaşi amărâţi; şi acasă sunt tot arendaşi. Am avut unul pe
la Botoşani, care era director şi acasă, când mânca; în viaţa lui privată era tot director. Or să
moară directorii ăştia, or să moară miniştrii, şefii de stat... Puterea care nu este cultivată
creştineşte este menită să se autodistrugă.
Ştefan cel Mare, după marile lui victorii, postea, şi el şi armata, patruzeci de zile şi punea să
se ridice o mănăstire, nu făcea chef. Condamna pe cei care spuneau că Ştefan a biruit, zicând:
„Dumnezeu a biruit!” şi construia mănăstire şi unde era înfrânt, zicând: „Aici a fost voia ta,
Doamne, ca să fiu învins”. Ce neam am avut! Ce neam uriaş! Ce model de creştinism! Poate să
scoată maculatorul toată Europa la aşa ceva, să-şi facă temele din nou: „Domnule, am greşit, la
extemporal am copiat după dracul, nu după Dumnezeu!”. Asta e foarte bună!
Sigur că Occidentul are valorile lui, sigur că şi creştinismul occidental are valori, mai ales
catolicismul. Eu vorbesc aici de nişte erori fundamentale. Nu iau Biserica Unită, ci Biserica-Una.
Ce frumos, Corneliu Coposu nu accepta discuţii interconfesionale. Ce inteligenţă creştină mai
mare poate fi? Las-o, domnule, istoria pe noi ne-a făcut aşa, să avem ortodocşi bază, să avem
greco-catolici, romano-catolici, mai avem şi protestanţi. Ce inteligenţă pe român! Observase şi
Simion Mehedinţi: „Câte bordeie, atâtea obiceiuri!”, a zis românul. El nu are boala asta cu
războaie religioase, interconfesionale. Cum să nu-i pui pe ăia să scoată maculatorul! Ne dau ei
lecţii de toleranţă nouă?
– Poporul român nu este antisemit...
Dan Puric: Poporul român nu este anti-nimic! Poporul român are un soi de aşezare
dumnezeiască extraordinară, care glăsuieşte despre normalitate. Creştinismul lui este firesc, nu
este impus.
La noi a venit creştinismul, vorba lui Simion Mehedinţi, prin precreştinismul lui Zalmoxe.
Nu e făcut cu sabia. E făcut prin ascultare şi prin dragoste. Vă daţi seama, ciobanii care îl
ascultau pe Sfântul Andrei nu o făceau de frică, ci din iubire. Nu a scos Sfântul Apostol Andrei
sabia să-i descăpăţâneze, nu a făcut terorism. Popor minune! Iar amărâţii ăştia de dincolo cred că
ne învaţă pe noi toleranţă! Noi, care, primul lucru pe care l-am făcut după Războiul de
Independenţă, după 600 de ani de ocupaţie turcească – ce gest extraordinar al lui Carol I! – a
fost să construim moschee la Constanţa. Iar primarul de la Medgidia, care era turc, s-a certat cu
Take Ionescu, să facă şi el o biserică creştină. Este un lucru extraordinar! Tata, care era
dobrogean, spunea: „Domnule, eram cu evreul, cu grecul, cu armeanul, într-o coexistenţă...”. Nu
vorbea nimeni de multiculturality. N-a avut nimeni imbecilităţi de genul acesta. Era o fiziologie, o
normalitate, pe care românul o declanşa.
– Acesta este cuvântul: normalitate, nu toleranţă! Eu nu pot să suport cuvântul ăsta...
Dan Puric: Toleranţa este un fals. Creştinul foloseşte îngăduinţa. El îngăduie, îngăduie, până
la o anumită limită. Românul este hiper-îngăduitor, că din cauza îngăduinţei era să iasă din
istorie. I-a dat din mămăligă, şi ăla i-a luat mămăliga, şi voia să-i ia şi nevasta. Deci, să fim puţin
atenţi la lucrul acesta: e lecţia pe care trebuie să o facă Europa după noi, dacă o ţin puterile. Dar,
vorba lui Nietzsche: „Nu poţi cere fiarei să nu fie fiară”. Atunci, nici mie nu-mi cere să fiu la infinit
mielul blând, pentru că eu trebuie să mă apăr. Şi Hristos a dat afară din templu pe nenorociţii de
negustori. Totuşi, ţara mea este un templu, neamul meu este un templu. Şi neamul tău este un
templu, dar eu n-am venit peste tine. Şi dacă tu vii cu boli sufleteşti, dă-mi voie să te refuz.
Primesc orice este lucru civilizator. Să nu uităm că Occidentul a fost întotdeauna un
model civilizator pentru noi. Românul tot prin inteligenţă a luat şi chestia asta. Numai prin
inteligenţă. Eu nu am văzut să fie român anti-occidental. El respinge gunoaiele. Mi-a zis un mare
abate dominican din Franţa: „Domnule Puric, sunteţi pregătiţi să primiţi mizeria care vine de la noi?”. Şi
eu i-am spus: „Părinte, întâi o curăţăm pe a noastră, şi apoi, dacă ne mai rămâne timp, vă ajutăm şi pe
dumneavoastră!”. Aşa trebuie. Şi trebuie dimpreună. Avem noi alte păcate, dar nu le avem pe astea.
Aici este păcatul fundamental, că suntem morţi. Când e vorba de păcatele noastre, facem altă
emisiune. Deocamdată, este vorba despre învierea noastră.
– Cum a primit Occidentul felul în care dumneavoastră. l-aţi gândit pe Don Quijote?
Dan Puric: Ei nici nu ştiu dacă l-au primit. Au fost atât de surprinşi, dar cu surprinderea
copilului căruia îi faci primul un cadou de Crăciun. Au fost surprinşi, nu intra în schema lor de
recepţie emoţională a obişnuitului sau chiar a performanţei. Era ceva care lipsea de mult. A fost
o mărturisire şi, într-un fel, a fost o deconspirare despre cât de mult lipseşte mesajul creştin.
Pentru mine, a fost o mângâiere extraordinară, nici n-are legătură cu succesul teatral. Are
legătură cu un act creştin: să dăruieşti şi să primeşti. De-o frumuseţe impecabilă. Eu cu acel
Occident vreau să stau de vorbă. Şi demonstraţia a fost făcută: a fost ca o hârtie de turnesol, pe
care o bagi în soluţie şi reacţionează. De unde rezultă că nu e pierdut: pur şi simplu, el nu are
hrana asta. Să nu uităm, totuşi, că arta serioasă occidentală este de sute de ani o artă bazată pe
performanţă, pe prestidigitaţia artistului.
Spunea cineva: în România, când te duci la o icoană, o săruţi. Când te duci dincolo şi vezi
un Rafael, constaţi că are geniu; dar arta creştină mărturisitoare nu mai este Rafael, e icoană. Vă
daţi seama ce diferenţă de salt ontologic, de la zugravul anonim la artist? Cineva se duce acolo şi
vede icoana Maicii Domnului, dar între el şi pictură se interpune autorul. Cât orgoliu era acolo!
Vedeţi ce înseamnă omul autonom, despre care zicea Ţuţea că este scormonitor. Acolo s-au
despărţit lucrurile între noi şi Apus.
– La noi, de altfel, este şi voit acest act, care nu mai este plastic: să faci icoana creştineşte, nu să fie
personalitatea pusă în opera de artă...
Dan Puric: Aici este artistul creştin. Acolo, artistul creştin dispare. Încerc să fac din arta
teatrului arta mărturisitoare creştină. Trăim o schimbare de paradigmă: artistul secolului XXI ori
va fi mărturisitor, ori va fi nimic – adică ceea ce este acum: un mercenar cu prestidigitaţii
estetice. Atâta tot. Mi-aduc aminte, în Însemnările unui pelerin, când pelerinul rus a intrat într-o
mănăstire, a găsit un alt monah şi l-a întrebat: „Tu de ce te-ai făcut monah?”. „Am păcătuit”.
„Ce-ai păcătuit?”. „Am fost pictor abstract... M-am crezut creator, nu am văzut cine este
Ziditorul”. Ce remarcă extraordinară! Deci, toată pictura abstractă cade numai de la dimensiunea
asta – de-aia a şi căzut: ea n-are valoare. O ţin cu pompe de oxigen: „mari pictori abstracţi”, o
găinărie, o schizofrenie totală, un act patologic, de deformare. Artistul trebuie să facă drumul
înapoi, spre Dumnezeu.
Avea Cocteau o frază: „Artistul care sare treptele de la scară e obligat să le repete”. Vor fi
obligaţi să le repete. Acest mercenariat artistic, pe care-l vedem în cinematografie, în teatru; e
penibilă această marketizare a pieţei artistice... Artistul autentic îl leagă pe om de Dumnezeu.
– Pentru că vorbeaţi, cum v-aţi despărţit de artele plastice?
Dan Puric: Nu m-am despărţit, le-am continuat. Este nostalgia plasticului, nostalgia culorii,
nostalgia luminii, nostalgia mişcării... E o extensie, de fapt. Nu am omorât pictorul din mine, ci
merg cu el în continuare. E vorba tot de o transfigurare, în ultima esenţă, care a ieşit târziu,
pentru că eu totuşi fac şi teatru clasic, normal. Dar când mă apuc să fac teatrul ăsta al meu, fără
de nume (şi mai bine că e fără de nume), atunci lucrez cu toate motoarele, din punctul ăsta de
vedere, al plasticianului. Pictorul, faţă de şevalet, are o sihăstrie a lui – e un sihastru, e cu
Dumnezeu acolo.
– Ceea ce faceţi – e banal ce spun – e artă sincretică. Dar de ce nu v-aţi apuca de muzică concret, deşi o
folosiţi din plin?
Dan Puric: Eu sunt o ciudăţenie, nu ştiu. Am studiat chitara clasică puţin, pentru că m-am
îndrăgostit de Andrés Segovia când l-am văzut, dar eu sunt un gen de om care ascultă muzică, o
trăieşte. Cineva chiar îmi spunea: domnule, nu ţii măsura! Aşa şi este. Eu sunt o catastrofă ca
dansator privat. Dar nu pe scenă. Acolo sunt alţi factori. Ştiţi, derviş, în limba persană, înseamnă
„cel în pragul uşii”, adică: pe cale să se ilumineze. Dervişii folosesc muzica, şi diferite muzici –
apropo tot de noţiunea de artă creştină, care se apleacă şi ea către înţelepciunea tuturor
popoarelor – nu într-o idee de sincretism, ci într-o idee de iubire reciprocă către celălalt, care te
poate îmbogăţi. Pentru mine, celălalt nu este ce-a zis Sartre – infernul – ci pentru mine celălalt
este bucuria şi şansa de a mă îmbogăţi. Iată, găseşti la sufiţi, la dervişi, muzica folosită ca
eliberare, ca act de meditaţie, ca act de iluminare. Sigur, Ortodoxia este mai mult decât un act de
iluminare, are din plin totul în liturghie. Nici nu mai discutăm că te înalţă, te transfigurează, te
îndumnezeieşte.
Gândiţi-vă că am jucat acum şase-şapte luni Visul, care are un mesaj creştin, la teatrul regal
din Rabat, înaintea unei mulţimi de musulmani, care s-au ridicat în picioare şi aplaudau frenetic.
Deci, în piesa mea, ei au văzut credinţa. Asta e lucrarea lui Dumnezeu! La partea de umor,
râdeau cu lacrimi: şi asta este o cheie către lumea musulmană, dar lumea nu caută chei..., lumea pune
lacăte. Cheia este la noi, dacă vor avea vreodată nevoie. În ţara asta amărâtă, care întâmplător se
numeşte Grădina Maicii Domnului. Poate va veni vremea să caute cheia. Deocamdată ei pun
lacăte, crezând că găsesc orice soluţie umanoidă – e un lacăt îngrozitor...
– Revenind la muzică – cum o alegeţi pentru spectacolele dumneavoastră? O alegeţi dumneavoastră, sau
există cineva care vă propune muzica?
Dan Puric: Nu, nimeni nu mi-a propus niciodată nici o muzică. Eu am ales-o. Aici este un
lucru de o sensibilitate extraordinară – eu nu am inspiraţie. Inspiraţia e o chestie care aparţine
psihicului. Eu am vedenii („Ăla e nebun, domnule”!). Da, văd...
– Visul…
Dan Puric: Da, eu văd. Ascult o muzică şi din clipa aceea văd. Ştiţi cum zicea Michelangelo:
„Blocul acesta de piatră ascunde un om în el”. Aşa pot să spun şi eu: muzica asta ascunde o
poveste. O iubire, o dragoste... şi atunci, o văd...
– Deci ascultaţi întâi muzică şi se naşte povestea...
Dan Puric: Da, mi se dă. Ştiţi ce înseamnă să ţi se dea? Când ţi se dă, nu-ţi mai tremură
mâna. E bloc, e granit. Am avut spectacole la care, după ce am ascultat muzica o săptămână,
două săptămâni, am venit şi le-am povestit actorilor, în douăzeci de minute, tot spectacolul. Şi
l-am făcut într-o săptămână. În schimb, cu oamenii, cât am lucrat, să le eliberez mintea, să-i
dezînvăţ de ceea ce au învăţat, mi-a luat luni, şapte-opt luni; dar, ca să fac un spectacol, îmi
trebuie o săptămână sau două, să îl pun în picioare.
– Din punctul de vedere al regizorului...
Dan Puric: Al regizorului, da, pentru că lucrurile merg perfect. Acolo nu ai cum să te
clinteşti. Ţi se dă. Ţi se dă. Deci, nu te mai forţezi... Dacă nu ţi se dă, te rogi lui Dumnezeu:
Doamne, nu-mi lua harul! Doamne, nu te depărta de mine! Astea nu sunt glume. Cel mai trist om
de pe pământ este omul singur, fără de Dumnezeu. Ce trăim noi acum este o umanitate singură,
în care ei, săracii, vor să îl înlocuiască pe Dumnezeu, l-au băgat de pe locul 1 pe locul 2, şi pe
locul 1 au băgat internaţionalismul: „Hai să fim împreună!”. Împreună cu cine? Cu cine vrei
dumneata să fac eu hora unirii? Cine eşti tu, fără de Dumnezeu? Că numai cu Dumnezeu eşti
om, în sensul creştin. Altfel, eşti numai om civil şi tu, omul în sens civil – societate civilă sau
ideologică – poţi să faci orice fel de crimă. Un credincios nu poate să facă crime. Un om religios,
da. Religia nu-i acelaşi lucru cu credinţa. În numele religiei s-au făcut crime, dar credinţa este
altceva. Iar creştinismul asumat, lăsat, luată moştenirea, aşa cum a fost, a lui Hristos, şi cum e pe
pământul acesta al României, a născut credinţa. Românul nu a făcut crime în numele
creştinismului. Românul nu a făcut cruciade, românul a fost crucificat. Nu cred că există alt
popor mai aproape de Hristos.
– Cum vine muzica spre dumneavoastră? Aşa cum a fost cazul cu Segovia, există interpreţi care vă
sugerează muzica respectivă? Vă influenţează personalitatea lor şi după aceea muzica lor? Sau pur şi simplu
sunetele sunt acelea care vă atrag?
Dan Puric: Da, este totul dintr-o dată. Sunt la un moment dat zone necunoscute de muzică,
pe care nu apare vederea.
Iată ce mi se pare strident: mă duc la un cinematograf şi, dacă închid ochii, e acelaşi sound
la filmele americane, în general, şi la filmele europene, care le imită pe cele americane. Nu au pic
de imaginaţie. E o vrăbiuţă undeva, un sunet, un plâns de copil, o muzică de altă calitate. Nu
sunt numai tobe, fâsâituri, zăngănituri, cibernetică... Li s-a luat imaginaţia. Şi atunci, ei produc în
serie: fast-food, fast thinkers, fast lovers...
– Cât iubesc eu muzica, parcă e prea multă în anumite spectacole sau în anumite filme. Oamenii nu ştiu
să tacă, să contemple liniştea.
Dan Puric: Da, tăcerea este un limbaj. Tăcerea nu este muţenie, nu este o infirmitate.
Tăcerea poate să fie mărturisitoare. Tăcerea poate să fie oportunistă, poate să fie laşă, poate să
fie perversă. Dar tăcerea mărturisitoare vorbeşte profund. Există tăceri ale lui Hristos
extraordinare. Una dintre tăcerile cele mai profunde ale lui Hristos este atunci când Pilat din
Pont – un administrator (aşa cum trimitea mai târziu Carol cel Mare, les envoyés du maître; sau un
fel de raportor al Comunităţii Europene, la noi) – un administrator, în care vorbea sistemul
juridic civil, roman, şi arhetipul gândirii greceşti. Şi îl întreabă: „De ce ai venit?”. „Am venit să
mărturisesc despre adevăr”, spune Hristos. Şi el, într-o suficienţă elenă: „Ce este adevărul?”. Şi a
plecat, nici n-a mai ascultat. Ei, tăcerea lui Hristos este uriaşă – El era Adevărul. Hristos nu s-ar
fi apucat, zice Siluan Athonitul, să-i spună ce este adevărul, cum ar fi făcut Socrate, de exemplu
– ci cine este Adevărul. El a zis: Eu sunt Uşa, Eu sunt Calea. A ratat Pilat din Pont întâlnirea.
Hristos a tăcut, n-a fugit după el, să-i spună: Eu sunt Adevărul! Stai liniştit!
Să învăţăm din această tăcere. Atitudinea lui Pilat din Pont o tragem după noi şi acum; nu
vedeţi că o populaţie bezmetică caută adevărul? Caută să se mântuiască prin comunism, prin
Comunitate Europeană. Nu caută cine este Adevărul. Şi Hristos tace. E ca Dumnezeu care lucrează
dormind…
Cine ascultă tăcerea – iată una din marile tăceri lucrătoare: are Khalil Gibran, un uriaş
scriitor creştin, libanez, o carte despre Hristos, în care, pe o pagină, vorbeşte despre mentalitatea
comună: „A venit un bărbos, un golan, care ne ia copiii şi trebuie chemaţi oamenii să-l ia cu
pietre şi soldaţii; un golan, un derbedeu”. Iar pe o altă pagină (e ca sistemul antinomic al lui
Kant: universul este finit şi infinit), pe pagina cealaltă vorbeşte de El în dimensiunea cea
adevărată. Cartea poate fi grăitoare şi pentru noi; pentru că, pe de o parte, vezi imaginea
României în lume şi, pe partea cealaltă, vezi România cea adevărată. Pe o parte, vezi România
politică, ordinară; pe partea cealaltă, sufletul acestei ţări crucificate. Cartea este excepţională: are
imaginat, de Khalil Gibran, momentul în care Iuda l-a trădat pe Iisus, legionarii romani l-au
înconjurat şi El îl priveşte pe Iuda. Îl priveşte şi-i spune atât: „Puteai s-o fi făcut demult. Ai avut
răbdare cu mine”.
– Cu ce să încheiem? Cu umorul din spectacolele dumneavoastră, cu ceea ce spuneţi că ar trebui să existe
în fiecare dintre noi; şi eu revin la această speranţă a noastră, şi la iubire – iubire care înseamnă lumina Învierii;
iată, suntem chiar în lumina iubirii acum. Cu ce să încheiem? Ce aţi vrea să uraţi acum, în această primă
noapte din Săptămâna Luminată?
Dan Puric: Am un dor, un dor nespus. Se zice că Paştele e trecere. Moise le-a zis evreilor în
lanţuri: „Cântaţi, că sunteţi liberi!”. Şi ei au răspuns: „Cum suntem liberi? Suntem în lanţuri!”. Iar
el le-a zis: „Nu! Sunteţi liberi, cântaţi de pe-acum!”.
În acelaşi fel, unui popor înlănţuit, cum e România, aş vrea şi eu să-i spun: „Bucuraţi-vă, că
nu v-a părăsit Hristos!”.
Interviu realizat de Olga Dăescu
difuzat de Radio România Actualităţi, aprilie 2007
